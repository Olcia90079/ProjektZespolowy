4a. Wczesne początki komputerów


Konstruktor kalkulatora mechamicznego Johann H. Müller, w dodatku
do opisu swojej maszyny zaproponował nowy typ maszyny, która automatycznie
obliczałaby ciągi liczb jako sumy różnic otrzymywanych na kilku poziomach, ze
stałą różnicą na najniższym poziomie. Uzależnił realizację swojego projektu
od wsparcia finansowego, którego jednak nigdy nie otrzymał i jego projekt nie
doczekał się nawet próby realizacji. Francuski baron Marie-Riche de Prony
(1755-1839) pod koniec XVIII wieku nie czekał na maszynę, która wyręczyłaby
go w pracy, tylko wzorując się na ideach szkockiego ekonomisty Adama Smitha
zastosował podział pracy i utworzył specjalną „manufakturę logarytmów” dla
sporządzenia tablic logarytmicznych i trygonometrycznych metodą różnic skończonych.
W tym celu wynajął 6 wybitnych matematyków (wśród nich był Legendre
i Carnot) do opracowywania formuł obliczeń, 8 przeszkolonych matematyków
do przygotowywania poszczególnych etapów obliczeń i 60 rachmistrzów. Ci
ostatni mieli jedynie dodawać i odejmować. Dzięki temu praca, która zajęłaby
całe jedno życie, została ukończona w ciągu kilku lat (w 1801 roku).
Charles Babbage około 1820 roku spotkał barona de Prony, ale wydaje się, że
podobnie jak baron, nie znał prac Müllera. W swoich działaniach posunął się jednak
znacznie dalej niż jego poprzednicy i postanowił zbudować maszynę liczącą,
która mogłaby wyręczyć człowieka i automatycznie wykonywać powtarzające się
działania, związane z obliczaniem tablic matematycznych (o tym marzył już jako
student w 1812 roku). Projekt swojej pierwszej maszyny, maszyny różnicowej (ang.
difference engine) przeznaczonej do obliczania i drukowania tablic matematycznych,
oparł na metodzie różnic skończonych, której zaletą jest wyeliminowanie
z obliczeń mnożenia i dzielenia liczb w przypadku obliczania wartości wielomianów.
Miała to więc być maszyna specjalnego przeznaczenia, której mechanizm miał
być realizacją matematycznej zasady. Metoda różnicowa znacznie wcześniej zosta-
ła wykorzystana zarówno w projekcie maszyny, jak i przy automatyzacji konkretnych
obliczeń. W 1822 roku ukończył ją i przystąpił do projektowania i realizacji
dużej maszyny, której obliczenia byłyby wykonywane na różnicach do szóstego poziomu
i liczbach o dwudziestu cyfrach. W przeciwieństwie do Müllera, Babbage był
wspierany finansowo z rządowej kasy. Trapiony jednak wieloma kłopotami rodzinnymi
i finansowymi oraz nie mogąc do końca porozumieć się ze swoim głównym
wykonawcą-konstruktorem Josephem Clementem, po ponad 10 latach zaprzestał
dalszych prac nad maszyną różnicową w 1834 roku. Zmontowaną, działającą część
pierwszej maszyny różnicowej można oglądać w Muzeum Nauk w Londynie. W latach
1847-1849 Babbage stworzył projekt maszyny różnicowej nr 2, który wiele zawdzi
ęczał doświadczeniom zdobytym przy prowadzonych wtedy pracach nad maszyną
analityczną. Na podstawie tego projektu, w 1991 roku, z okazji 200 rocznicy
urodzin Babbage’a, w Muzeum Nauk w Londynie zbudowano maszynę różnicową
nr 2 według oryginalnego projektu.
W odróżnieniu od maszyn Pascala, Leibniza i innych, po ręcznym ustawieniu
początkowego stanu, dalsze działania maszyny różnicowej Babbage’a nie wymagają
już żadnej ingerencji użytkownika poza kręceniem korbą.
Babbage nie poprzestał na próbie skonstruowania maszyny różnicowej, która
z założenia była przeznaczona tylko do specjalnych obliczeń. W 1834 roku, jeszcze
w trakcie prac nad maszyną różnicową, przedstawił pomysł zbudowania maszyny
analitycznej (ang. analitycal engine). Było to przedsięwzięcie czysto abstrakcyjne –
przewidywane przeszkody techniczne i trudności finansowe nie pozwoliły nawet
na rozpoczęcie prac konstrukcyjnych (po śmierci Babbage’a, projekty maszyny analitycznej
odziedziczył jego syn Henry, który na ich podstawie skonstruował tzw. młyn
maszyny, odpowiadający jednostce liczącej w dzisiejszych komputerach; projekty
maszyny analitycznej i prototyp młyna są przechowywane w Muzeum Nauk w Londynie).
W swoim projekcie Babbage zawarł jednak wiele pomysłów zrealizowanych
dopiero we współczesnych komputerach – projekt maszyny analitycznej zawiera bowiem
podstawowe elementy logiki współczesnych komputerów. Między innymi rozdzielił
pamięć (zwaną magazynem – ang. store) od jednostki liczącej (młyna – ang.
mill), czyli miejsce przechowywania danych od jednostki wykonującej na nich dzia-
łania. Obie te części maszyny analitycznej miały być sterowane za pomocą dodatkowego
urządzenia kontrolnego, które otrzymywało polecenia na kartach perforowanych,
połączonych w pętlę, udoskonalonych i rozpowszechnionych przez Josepha
Marie Jacquarda do programowania maszyn tkackich. Jej konstruktor przewidywał,
że będzie dodawać dwie liczby kilkudziesięciocyfrowe w ciągu 3 sekund, a mnożyć –
w ciągu 2-4 minut. Maszynę analityczną Babbege'a można uznać za pierwszy pomysł
kalkulatora sterowanego programem zewnętrznym (na kartach).
Opis działania maszyny analitycznej trafił w ręce Ady Augusty Lovelace, córki
Byrona, znanej z błyskotliwego umysłu. Urzeczona doskonałością projektu uważa-
ła, że „maszyna analityczna tkać będzie wzory algebraiczne, tak jak krosna Jacquarda
tkają liście i kwiaty”, chociaż była również realistką twierdząc, że „maszyna
analityczna nie ma ambicji wynalezienia czegokolwiek”. Nie czekając na skonstruowanie
maszyny (czego jak wiemy i tak by się nie doczekała), Ada zajęła się sporządzaniem
opisów jej używania do rozwiązywania konkretnych zadań obliczeniowych.
Opisy te nazwalibyśmy dzisiaj programami, dlatego uważa się ją za pierwszą
programistkę komputerów. Dla uczczenia zasług Ady na tym polu nazwano jej
imieniem jeden z najbardziej uniwersalnych języków programowania.